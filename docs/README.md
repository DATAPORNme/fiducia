# Fiducia in quantità

Il mondo è dato. Mentre la conoscenza non è misurabile, il dato è *quantità*. Pensare di descrivere i fatti e le cose attraverso dati, dà un senso di implacabilità. Così è e così è stato e così sarà. La quantificazione di dati è premessa della previsione; liberarsi del dubbio, dell'incertezza e affrontare il domani su *basi certe*. Purtroppo non è né facile né certo, perché un dato non sarà mai forte quanto un'opinione e una teoria non batterà mai una fede.

I dati sono un problema. Quando non supportano le opinioni e la fede diventano qualcosa da aggiustare, perché non è accettabile una misurazione che incrina la fiducia. Per reggere l'urto del dubbio, bisogna avere fiducia nei metodi e nelle gestioni che ci fanno raccogliere i dati. Cerco dei pensieri che diano una buona disposizione al dubbio.

Le asserzioni che raccolgo e ordino sono




Leggere un libro, guardare un'immagine, sentire una musica sono atti trasformabili in informazioni e ricordi, o in dubbi, che fanno ricorrere a Wikipedia. Tradurre le informazioni in dati è difficile perché bisogna estrarre dal linguaggio gli elementi, che poi saranno oggetto del ricordo. Leggere e ascoltare riflessioni complesse che poi non si riesce a riferire con *parole proprie*. I pensieri che riporto sono la sintesi tra i dati e i pensieri acquisiti negli anni, da molti più importanti di me.

Questi pensieri sono anche dei problemi che mi trovo davanti ogni volta che affronto i dati e le loro implicazioni. Le domande che cerco di rispondere, molto spesso non hanno il tempo di articolazioni complesse. Le gestioni e le tecnologie attorno ai dati relegano la filosofia nell'angolo delle presentazioni da seminario. Nei server e nei *repository* non c'è tempo per le chiacchiere, ogni cosa deve tradursi in attività e rilasci. Eppure, se *filosofia* è letteralmente "amore per il sapere", non si può escludere se si maneggiano le unità minime della conoscenza, ovvero i dati.

La filosofia qui viene usata come una serie di cacciaviti e martelli per i vari problemi posti dai dati. La forma digitale con cui si manifestano, è immateriale ma molto concreta. Chiunque lavori con i dati questi problemi li macina con l'esperienza, ma sento il bisogno di trasmetterla con questi pensieri. Se questo lavoro avrà un valore, sarà nella sua banalità: sono cose già sentite, ma almeno sono raccolte e più facilmente discutibili.

Il bisogno di ordinare queste asserzioni è infine un altro: organizzare i riferimenti alla conoscenza, al linguaggio, all'economia, alla gestione, alla società in una lista velocemente consultabile e condivisibile in un *tweet*. Se poi qualcuno leggendo questi pensieri avesse voglia di confutarli e dimostrarmi l'errore, il mio scopo sarà raggiunto. Le implicazioni dei dati e della gestione della conoscenza sono troppo importanti nell'epoca dell'informazione. Dare per scontato e non dedicare almeno cinque minuti a cosa e perché ci si sta dannando sulle tastiere e sui monitor, ci trasforma in macchine al servizio di altre macchine. Non riflettere mi priva della mia particolarità di umano, e il cervello non è riassumibile in un processore.

<iframe width="100%" height="315" src="https://www.youtube.com/embed/c7EjnfM8F3w" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
