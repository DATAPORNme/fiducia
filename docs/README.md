# Prefazione

I dati sono cose. Punto. Discuterne troppo sulla loro natura, sulla loro importanza e sulla loro immaterialità rischia di distrarre dal metodo e dalla gestione nell'epoca delle macchine automatizzate. I dati sono sempre esistiti, dal momento in cui l'uomo ha cercato di formalizzare i pensieri. Il linguaggio usa regole per trasmettere una serie di messaggi, che diventano contenitori dei cosidetti contenuti: idee, sentimenti, informazioni. Ognuno di questi contenuti si basa su una serie di dati usati più o meno consapevolmente. Il livello di consapevolezza dell'uso dei dati è definito dal bisogno di precisione dell'informazione che si vuole dare. Se bisogna dire che ore sono si può semplicemente guardare fuori e se è chiaro dire "*è mattina*", se si vuole essere più precisi si guarda l'orologio. Il meccanismo si complica quando lo stesso bisogno di sapere l'ora lo rivolgo ad un assistente vocale "*Alexa (o Siri, o Ok Google...) che ore sono?*", implica tutta una serie di regole e metodo con cui questa semplice domanda viene tradotta in una formula che possa scegliere i dati corretti per riformulare una risposta in linguaggio naturale.

Inizialmente tutto questo l'avevo riassunto in *fiducia in quantità* perché se manca la fiducia nel metodo e nella gestione di qualsiasi dato, manca la capacità di valutare i dati stessi. Se l'assistente vocale mi risponde "*sono le 15:23*" ma fuori è buio pesto, sicuramente c'è un problema e mi è facile capirlo se fuori è chiaro. Ma per domande più complesse, se non posso controllare il metodo e le scelte dei dati che stanno alla base delle informazioni, ecco che su quei dati posso solo applicare i miei pregiudizi. I pregiudizi sono l'insieme di opinioni e fede che ognuno si porta dietro, depositati attraverso l'esperienza diretta ma limitata alle proprie capacità di osservazione. Se i pregiudizi mi fanno valutare e intepretare i dati avrò fiducia in essi se confermano e sfiducia se contestano. Propongo invece di avere fiducia nei metodi con cui i dati possono essere raccolti e gestiti.

Avere fiducia nelle regole della logica e nel metodo scientifico, con cui poi valutare i motivi che regolano il bisogno di dati. Questi pensieri mi servono come appunti alle tante teorie che stanno alla base delle macchine che svolgono lavori automatici di estrazioni di dati. Saper leggere, controllare, e progettare la logica alla base del bisogno di dati, e della loro gestione, sono il modo migliore per non lasciare il pensiero alle macchine.


<iframe width="100%" height="315" src="https://www.youtube.com/embed/c7EjnfM8F3w" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
